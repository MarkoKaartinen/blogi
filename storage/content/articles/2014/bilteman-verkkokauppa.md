---
title: 'Bilteman verkkokauppa'
slug: bilteman-verkkokauppa
status: published
published_at: 2014-03-24 20:27
updated_at: 2014-03-24 20:27
description: |
    Pitkän harkinnan perusteella päädyin Bilteman verkkokauppaan ja tilasin polkupyörän sieltä. Tässä kerronkin suht heikosti menneestä asiakaspalvelusta.
legacy: true
categories:
- Blogi
tags:
- asiakaspalvelu
- biltema
- kokemus
- palaute
- palvelu
- sähköinen
- verkkokauppa
- viestintä
---

<p>Pitkällisen harkinnan päästä päädyin tilaamaan polkupyörän Bilteman verkkokaupasta (tässä vaiheessa pyydän pyöräilystä tietäviä olemaan hiljaa, kiitos). Sieltä sattui löytymään budjettiin passeli pyörä ja minun ajoihin välttävä. Haluankin tässä artikkelissa lähinnä tuode esille tämän asiakaspalvelun ja Bilteman toiminnan tässä tapauksessa.</p>
<p>Kuka olisi uskonut tämän muodostuvan ongelmaksi. Ensimmäinen ongelma tuli 18. päivä tiistaina vaille kahdeksan illalla, kun koitin tilata pyörää. Sain pyörän ostoskoriin ja tehtyä tunnukset yms. Jatkoin tilausprosessia kunnes tuli toimitustavan valinta &#8211; valinnaksi sain vain 79 euron arvoisen vaihtoehdon &#8211; ei tule kauppoja! Viesti lähti asiakaspalveluun, että miten tämä voi olla näin.</p>
<p>19. päivä keskiviikkona koitan aamulla tilata verkkokaupasta uusiksi, tällä kertaa ostaminen pysähtyy siihen, että eteen lävähtää kasa lähdekoodia. Päätän koittaa kotona uudestaan. Aamu kymmenen jälkeen tulee vastaus, joka on kokonaisuudessaan alla:</p>
<blockquote><p>Valitse toimitustavaksi matkahuolto</p>
<p>Biltema/Verkkokauppa</p></blockquote>
<p>Ei mitään tervehdystä eikä oikein mitään muuta kuin suht töykeä ohje. En halunnutkaan vastata takaisin vaan päätin kokeilla uudestaan. Tällä kertaa sain jopa pyörän tilattua ja valittua toimitustavaksi tuon 10 euron hintaisen toimituksen &#8211; hituisen halvempi kuin tuo 79 euroa.</p>
<p>Samana päivänä eli keskiviikkona tulee tilaukseni jälkeen tilausvahvistus, jossa on oikeastaan osoitetietoni ja mitä olen tilannut &#8211; OK. Tämän jälkeen en kuulekaan tilauksestani yhtään mitään, toivon sen lähteneen matkahuollon kuljetettavaksi piakkoin ja saavani sen viimeistään seuraavalla viikolla.</p>
<p>Tuli viikonloppu, mitään ei kuulunut vieläkään joten päätin odottaa maanantaihin. Tuli maanantai, laitoin 11.49 sähköpostia asiakaspalveluun ja kyselin mikähän on tilaukseni tila. Vastaus oli <strong>jälleen</strong> tyly. Tällä kertaa oli jopa copy pastettu matkahuollon sivuilta lähetysnumero ja seurantatiedot. Ei mitään tervehdystä eikä tällä kertaa edes mitään loptustakaan.</p>
<p>Huomasin ilokseni kuitenkin, että pyörä oli lähtenyt matkahuollon kuljetettavaksi jo torstaina 20. päivä. Kuopioon se oli saapunut 24. päivä maanantai aamuna eli samana päivänä kun olin kysellyt. Luin tuosta seurannasta, että minulle oli muka yritetty ilmoittaa tekstiviestillä tästä (ilmoitus oli tehty 7.29) &#8211; ei ollut tullut mitään. Katsoin yhden jälkeen uudestaan ja oli muka lähtenyt toinen ilmoitus kello 12.56 minulle päin &#8211; eipä ollut sitäkään tullut. Tätä samaa ihmettelin muuten asiakaspalveluun &#8211; tähän en ole saanut yhtään mitään vastausta.</p>
<p>Lähden puoli kolmen aikaan hakemaan tuota pyörää Matkahuollolta ja ihmettelin siinäkin, että minulle oli muka koitettu laittaa tekstiviestiä. Sain kuulla numeron olevan 044 alkuinen eli ne on pistänyt siihen aivan jotain muuta kuin minun numeron &#8211; omani alkaa nimittäin 050.</p>
<p>Tästä hankinnasta jäi nyt sinällään huono maku suuhun sillä Bilteman asiakaspalvelussa on kehittämistä &#8211; ainakin sähköisessä viestinnässä ja olisin halunnut automaattisesti saada tuon Matkahuollon seurantatunnuksen.  Positiivista oli tuo toimitusaika ja se, että pyörä tuli ehjänä perille.</p>