---
title: 'E-kirja alkaa yleistyä - minäkin ostin lukulaitteen'
slug: e-kirja-alkaa-yleistya-minakin-ostin-lukulaitteen
status: published
published_at: 2018-04-23 09:41
updated_at: 2018-04-23 09:41
description: |
    Olen kirjoittanut useampi vuosi sitten e-kirjoista täällä blogissani ja nyt onkin taas aika sivuta tätä aihetta. Olen nimittäin hankkinut e-kirjan lukemiseen oman laitteen. Viime viikolla oli kirjamessut ja silloin oli Elisalla tarjouksessa näitä lukulaitteita.
legacy: true
categories:
- Blogi
tags:
- Bookeen
- Bookeen Cybook Muse HD
- Cybook
- e-kirja
- elisa
- elisa kirja
- kirja
- kirjat
- lukeminen
---

<p>Olen kirjoittanut useampi vuosi sitten e-kirjoista täällä <a href="https://markokaartinen.net/avainsana/e-kirja/">blogissani</a> ja nyt onkin taas aika sivuta tätä aihetta. Olen nimittäin hankkinut e-kirjan lukemiseen oman laitteen. Viime viikolla oli kirjamessut ja silloin oli Elisalla tarjouksessa näitä lukulaitteita. Näppeihin tarttui <a href="https://elisa.fi/kauppa/#!/tuote/Bookeen-Cybook-Muse-HD" target="_blank" rel="noopener">Bookeen Cybook Muse HD</a>, joka onkin tuttu laite sillä paremmalla puoliskollani on se ollut jo hyvän tovin.</p>
<h2>Bookeen Cybook Muse HD</h2>
<p>Aloitan tuosta lukijasta. Se on yksinkertainen laite ja oikeastaan käyttövalmis heti, kun teet pari valintaa. Jos haluat verrata tätä tabletin käyttämiseen niin älä tee sitä. Se ei ole tabletti vaan lukulaite. Näyttö on 6 tuuman e-ink näyttö ja tässä on vielä valo, jotta voit lukea pimeässäkin. 8 gigaa tilaa mahdollistaa, että sinne mahtuu kirjoja &#8211; paljon. Esimerkkinä meillä on 35 e-kirjaa ja niiden koko on 0,3-14 megan välissä &#8211; teoriassa 8 gigaan menee noin 585 kpl 14 megaisia kirjoja. Kirjoja kannattaa ehdottomasti laittaa laitteelle USB:n kautta ja unohtaa siinä näkyvä Elisan oma kirja linkki (kauppa). Se onnistuu paljon nopeammin sitä kautta.</p>
<p>Sanoin, että älä vertaa tablettiin &#8211; tämä on totta. Eihän sen käyttö valikoissa ole kovinkaan sujuvaa verrattuna tablettiin, mutta tämä onkin tarkoitettu lukemiseen. Avaat kirjan ja voit liikkua eteen/taakse fyysisillä painikkeilla &#8211; tämä on hienoa. E-ink näyttöä onkin mukavampi lukea, kuin esim. tabletin näyttöä ja onhan tämä kevyempikin (180g ilman suojaa) kuin tabletti. Tätä voi suojankin kanssa yhdellä kädellä pitää ja lukea.</p>
<p>Akun kestoa en voi nyt äkkiseltään sanoa, sillä tämä on ollut vasta viikonlopun verran käytössäni. Avopuolisoni akku tosin tuntuu kestävän aika hyvin ja sehän riippuu oikeastaan miten kirkkaalla tuota näytön valoa pitää. Näytön valo onkin hieno juttu sillä voit lukea pimeässä ja onnistuipa se luku viime syksyllä Kreikan rannoillakin. Laitteessa saat säädettyä niin fonttia, sen kokoa kuin riviväliäkin.</p>
<p>Päädyin tähän lukijaan oikeastaan sen takia, että se ei ollut kallis ja sen sai hankittua suomesta näppärästi Elisalta. Toinen mitä mietin oli Kindle, mutta päädyin nyt tähän. Ehkä joskus kun uusii niin voi miettiä Kindleä? Kindlen kirjakaupassa suomenkielisten kirjojen saatavuus ei ole kovin hyvä joten se ei painanut vaakakupissa.</p>
<h2>E-kirjojen saatavuus &amp; hinta</h2>
<p>Tämä on parantunut vuosien saatossa ja nimenomaan suomenkielisten e-kirjojen saatavuus sekä hintakin. Me ollaan hankittu tällä hetkellä kirjoja parista eri paikkaa &#8211; siis suomenkielisiä kirjoja. <a href="https://kirja.elisa.fi/" target="_blank" rel="noopener">Elisa Kirja</a> on ollut näppärä palvelu ja sieltä tuleekin katsottua tarjouksia. Täältä saa kirjat ladattua epub muodossa ja sitä kautta siirrettyä USB:llä koneelle. Toinen paikka mistä on hankittu on <a href="https://www.adlibris.com/fi/e-kirjat" target="_blank" rel="noopener">Adlibris</a> &#8211; heillä on myös hyvä valikoima e-kirjoja. Voitte muuten vinkata lisää paikkoja mistä näitä saa &#8211; suomeksi!</p>
<p>Hinta vaihtelee aika paljon, jopa näiden kahden palvelun välilläkin. Me hankitaan aika paljon e-kirjoja nimenomaan, kun sattuu sopiva tarjous kohdalle. Adlibriksessä on silloin tällöin 3 e-kirjaa 10 eurolla ja Elisa Kirjassa on 3,9 per kirja tarjouksia. Jotkut e-kirjat tosin maksaa sitten melkein saman verran kuin oikea kirjakin ja joskus pokkari on jopa halvempi.</p>
<p>Ihan kaikkea ei saa suomeksi e-kirjana vielä, mutta aika paljon. Harry Potterit esimerkiksi saa e-kirja muodossa suomenkielisenä, mutta Tulen ja jään laulua (Game of Thrones) ei saa &#8211; eikä taida heti saadakaan ainakaan kustantamon mukaan (kysyin).</p>
<h2>Miksi e-kirja?</h2>
<p>Tähän on simppeli vastaus, koska se vie vähemmän tilaa. Tästä voin antaa jo hyvän esimerkin: Ostin jokunen vuosi sitten Steve Jobsin elämänkerran ja nimenomaan sidotun/nidotun version (ei pokkaria siis). Tämä möhkäle on hankala lukuinen esim. sängyssä. Nyt minulla on tämä e-kirjana ja olen lukemassa sitä, koska se jäi kesken aiemmin. Sitä voikin sängyssä lukea näppärästi.</p>
<p>Toinen konkreettinen esimerkki on matkustus. Normaalisti 2 viikon Kreikan lomalle minulla lähtee kirjoja mukaan about 10 kappaletta. Pyrin, että ne on pokkareita sillä ne on helppo ottaa mukaan rannalle. Ensi syksynä haluaisin, että minulla ei lähtisi mukaan kuin lukulaite ja ehkä 1-2 pokkaria. Näin säästyy tilaa ja painoa matkalaukussa.</p>
<p><strong>Luetko sinä e-kirjoja? Onko sinulla kokemuksia e-kirja lukulaitteista? Heitä kommentteihin viestiä! Kysymykset ja kommentit ovat aina tervetulleita!</strong></p>