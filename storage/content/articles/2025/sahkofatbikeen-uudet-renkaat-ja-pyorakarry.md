---
title: Sähköfatbikeen uudet renkaat ja pyöräkärry
slug: sahkofatbikeen-uudet-renkaat-ja-pyorakarry
status: published
published_at: 2025-07-09 08:00
description: Nyt täysin jotain erilaista ja puuhataan hieman sähköfatbiken kanssa. Hankin nimittäin tähän uudet renkaat sisäkumeineen ja pyöräkärryn. Kaikkihan ei taas mene, kuin kuuluisassa Strömsössä, mutta lopulta saatiin homma maaliin.
categories:
- Pyöräily
tags:
- Fatbike
- Sähköfatbike
- Renkaat
- Pyöräkärry
- Polkupyörä
- Pyöräily
- Sähköpyörä
---
{: class="lead"}
Nyt täysin jotain erilaista ja puuhataan hieman sähköfatbiken kanssa. Hankin nimittäin tähän uudet renkaat sisäkumeineen ja pyöräkärryn. Kaikkihan ei taas mene, kuin kuuluisassa Strömsössä, mutta lopulta saatiin homma maaliin.

## Hieman taustaa

Taustoitetaan hieman tätä pyörää ja tarinaa sillä tästä ei olekaan blogissa ollut juttua. Tämä on ostettu viime syksynä Verkkokauppa.comista, kun oli hyvä tarjous ja korottomasti sai vielä napattua niin tuli rouvan kanssa puoliksi hankittua tämä. 

Kyseessä on GZR Black Raw 3.0 sähköfatbike, joka on Verkkiksen omaa merkkiä (käsittääkseni) ja siinä oli mielestäni ihan hyvä tekniikka itsessään. Sanoisin myös, että näin puoli vuotta ajelleena toi on ollut hyvä ostos vaikka pientä säätöä onkin ollut. Talvella ei tullut tällä juurikaan ajeltua, mutta nyt keväällä ja kesällä on tullut ajettua enemmän.

Tähän vielä taustana, että takaarengas oli valuvikainen ja siitä tuli tässä nyt takuuseen uusi. Tämän kanssa on muutakin säätöä ollut mm. takalokarit tuon takarenkaan takia meni hieman persiilleen ja siksi siinä on nyt tuommoinen lippa tyylinen, mutta en tätä lähde tässä nyt enempää avaamaan.

## Renkaanvaihto hommiin

Syy siihen miksi lähdin renkaita vaihtamaan on se, että nuo mukana tulleet VeeTire Snow Avalanche 26x4,8" renkaat olivat kyllä toimivat, mutta ovat enemmän talvikäyttöön ja ne ei rullaakkaan asfaltilla ihan niin hyvin. 

Kärkkäisellä oli sitten tarjouksessa CST 26x4.0" fatbiken renkaat 19.90€ kappale ja ajattelin, että no tilataan ja pistetään alle. Tähän kylkeen piti Motonetista napata 9.99€ hintaan pari sisäkumiakin.

Pyörä huoltotelineeseen ja näin vuokrarivarissa terassilla on hitusen naftisti tilaa kiitos grillien ja pöytien, mutta siihen saatiin kuitenkin pyörä ilmaan ja päästiin puuhastelemaan.

![Sähköfatbike huoltotelineessä](/media/2025/fatbike_1.jpeg)

Tässä näkeekin hieman eroa renkaissa ja vasemmalta löytyy uudet 26x4.0" renkaat ja oikealla vanhat 26x4.8" renkaat. Erohan on aika selkeä ja uudet onkin hieman kapeammat ja kuviointi kevyempi verrattuna noihin talvirenkaisiin.

![Uudet ja vanhat renkaat rinnakkain](/media/2025/fatbike_2.jpeg)

Renkaan vaihto oli suhteellisen helppoa sillä vanteet on suhteellisen leveät ja renkaatkin on helppo saada pois. Sisäkumeissa oli venttiilit valmiiksi kiinni, joten ei tarvinnut niitäkään vaihtaa. 

Isojen renkaiden kanssa on myös kiva puuhastella sillä ei ole pientä näpertelyäkään tämä. Fatbiken renkaat ottaa vaan oman aikansa, kun saa ilmaa niihin ja onneksi itsellä on sähköpumppu, jotta ei tartte itse pumppailla noita täyteen.

Sitten olikin aika koeajon ja käväisin pikkulenkin ajelemassa ja rullasi kyllä huomattavasti paremmin asfaltilla, kuin nuo vanhat renkaat. Talveksi voikin sitten taas vaihdella nuo vanhat takaisin.

![Sahkofatbike koeajolla ja taustalla siintää Puijon hyppyrimäet](/media/2025/fatbike_3.jpeg)

## Pyöräkärry käyttöön vai...

Samalla, kun renkaat vaihdoin oli ajatus pistää pyöräkärry käyttöön. Tämä kärry tulikin hankittua ihan tätä varten, josko saisi ostoksia kuskattua.

Tämä ei nyt mennyt niin kuin Strömsössä sillä en ollut itse ennen näiden kanssa säätänytkään ja eihän tuota pyöräkärryn kiinnikettä saanutkaan tähän laitettua.

Tämä projekti venähti vielä hieman, kun sain veljeltä pari adapteria, mutta niilläkään ei saatu tuota kiinni sillä tuo läpiakseli on kiinteä ja sitä päätä ei saanutkaan irti siitä ilman väkivaltaa.

Eka ajatus mulla oli tosiaan pistää tuo kärryn kiinnike niin, että läpiakseli menee siitä läpi. Se ei onnistunut, koska reikä oli liian pieni ja hyvä näin. Ei nimittäin tuo läpiakseli olisi yltänyt kunnolla kiinni jos siinä välissä olisi ollut tuo pyöräkärryn kiinnike.

Loppujen lopuksi pistin tilaukseen Thulen läpiakselin, johon saa tuo kärryn kiinnikkeen laitettua. Tämän kun sai niin, tuo kiinnitys onnistui helposti ja kärry saatiin pyörän perään.

![Sähköfatbike ja pyöräkärry](/media/2025/fatbike_4.jpeg)
